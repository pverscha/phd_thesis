\chapter*{Samenvatting}

Eiwitten zijn alomtegenwoordig.
Ze vormen een essentieel onderdeel voor alle leven op aarde en staan in voor een heleboel levensbelangrijke functies.
Zo zorgen enzymen er bijvoorbeeld voor dat ons lichaam op een efficiënte manier voedingsstoffen kan omzetten in energie en andere bouwstenen.
Of zorgen onze hormonen ervoor dat verschillende cellen en organen met elkaar kunnen communiceren en essentiële levensprocessen kunnen reguleren.
Niet alleen mensen, maar elk levend organisme op onze planeet steunt op de goede werking van eiwitten voor z'n voorbestaan.

Eiwitten bestaan zelf uit kleinere bouwstenen die we aminozuren noemen.
Deze moleculen zweven rond in ons lichaam en worden aan elkaar gekoppeld om een eiwit met een bepaalde functie en structuur te kunnen opbouwen.
De exacte volgorde van deze aminozuren bepaalt waarvoor het eiwit gebruikt kan worden en ligt vast in ons DNA.
Sinds de eerste ontdekking van eiwitten in de natuur, is er reeds een heleboel onderzoek naar deze grote moleculen uitgevoerd en hebben onderzoekers een grote databank opgesteld waarin ze voor elk gekend eiwit bijhouden bij welk organisme het hoort en wat zijn functie is (indien gekend).

Dankzij de massaspectrometer, een erg complex en duur toestel, is het mogelijk om te achterhalen welke eiwitsequenties er voorkomen in een bepaalde omgeving (zoals het bloed, de stoelgang, de grond rondom een bepaalde plant, etc.) wat ons daarna ook weer in staat stelt om deze eiwitsequenties op te zoeken in de bestaande eiwitdatabank.
Door elk van de geïdentificeerde eiwitsequenties op te zoeken in deze databank, kunnen we een rapport opstellen met de organismen die voorkomen in de onderzochte omgeving en welke functies ze daar mogelijks aan het uitvoeren zijn.

Unipept is een softwarepakket dat precies dit doet.
Onderzoekers dienen een lijstje van geïdentificeerde eiwitsequenties op te geven, waarna deze stuk-voor-stuk opgezocht worden door Unipept in een eiwitdatabank.
Naderhand worden al deze resultaten geaggregeerd en presenteert Unipept een mooi overzicht aan de gebruikers waarin alle geïdentificeerde organismen, en welke functies ze op dat moment uitvoeren, aanwezig zijn.

De laatste jaren zijn de stalen die onderzoekers willen analyseren met Unipept steeds groter geworden waardoor een webapplicatie niet langer voldoet.
In hoofdstuk \ref{chapter:unipept_desktop_v1} kan u lezen hoe ik dit probleem heb aangepakt door de Unipept Desktop applicatie te ontwikkelen.
De eerste versie van Unipept Desktop biedt de mogelijkheid om stalen te verwerken die tot 10 keer groter zijn dan wat vroeger mogelijk was, en maakt het mogelijk om de resultaten van verschillende stalen met elkaar te gaan vergelijken.

In hoofdstuk \ref{chapter:unipept_desktop_v2} gaan we een stapje verder en stel ik versie 2.0 van de Unipept Desktop applicatie voor.
Deze biedt ondersteuning voor het analyseren van "proteogenomics" stalen.
Proteogenomics is een nieuwe onderzoeksdiscipline die momenteel sterk aan het opkomen is, en die genetische informatie (afkomstig uit DNA-experimenten) zal combineren met de informatie die we vanuit eiwitstalen extraheren.
Sommige eiwitten worden door een grote verscheidenheid aan verschillende organismen geproduceerd, wat het onmogelijk maakt om te weten te komen welke organismen er precies aanwezig zijn in een staal, wat het op zijn beurt moeilijker maakt om uit te zoeken wat die organismen op dat moment aan het doen zijn.
Binnen het proteogenomics onderzoeksgebied gaan onderzoekers eerst een genetisch experiment uitvoeren om uit te zoeken welke organismen potentieel aanwezig kunnen zijn binnen een ecosysteem en gaat men op basis daarvan de groep met potentiële eiwitmatches verkleinen.
Enkel de eiwitten van die organismen die volgens het eerste experiment aanwezig kunnen zijn, worden ter beschouwing genomen.

